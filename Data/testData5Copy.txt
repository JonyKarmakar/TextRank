করোনার প্রাদুর্ভাবের মধ্যে বাসে চলাচল করার ঝুঁকি এড়াতে অনেকেই মোটরসাইকেল কিনছেন। ফলে মন্দার বাজারে মোটরসাইকেল কিছু কিছু বিক্রি হচ্ছে। যেমন মিউচুয়্যাল ট্রাস্ট ব্যাংকের কর্মী শাহাদুর রহমান ভূঁইয়া গত ৩১ মে টিভিএস ব্র্যান্ডের একটি স্কুটার কেনেন। সেটা চালিয়ে তিনি এখন অফিসে যাতায়াত করেন। বাসা খিলক্ষেতে ও অফিস গুলশানে। তাই সামাজিক দূরত্ব বজায় রেখে চলাচল করার জন্য স্কুটারটি কিনে নিলেন। দূর্ঘটনার ঝুঁকির জন্য পরিবার থেকেও বাধা দিত। এখন পরিবার মানছে, কারণ গণপরিবহন ব্যবহার করলে করোনাভাইরাস সংক্রমণের ঝুঁকি থাকে। তারও সুবিধা হয়েছে আর বাসের জন্য দাঁড়িয়ে থাকতে হয় না। করোনা ভাইরাসের কথা বিবেচনা করে টিভিএস তাদের কয়েকটি মডেলের মোটরসাইকেলের দামও কমিয়ে দিয়েছে। একটি কোম্পানির বাজার জরিপ অনুযায়ী, সর্বশেষ ২০১৯ সালে দেশে মোটরসাইকেল বিক্রি হয়েছিল প্রায় ৫ লাখ ৪৯ হাজার। যা আগের বছরের চেয়ে ১৩ শতাংশ বেশি। চার বছরের মধ্যে গত বছরই বিক্রির প্রবৃদ্ধি সবচেয়ে কম ছিল। চার বছর মিলিয়ে গড় প্রবৃদ্ধি ছিল ৩০ শতাংশ। দেশে করোনাভাইরাস আক্রান্ত রোগী শনাক্ত হওয়ার পর গত ২৬ মার্চ থেকে সাধারণ ছুটি শুরু হয়। এরপর ১০ মে পর্যন্ত মোটরসাইকেল বিক্রি একেবারেই বন্ধ ছিল জানিয়েছে কোম্পানিগুলো। পবিত্র ঈদুল ফিতরের আগে কিছুদিনের জন্য বিপণি খুলে দেওয়ায় মোটরসাইকেল কিছু কিছু বিক্রি হয়। ওই সময় সব কোম্পানি মিলে ২০ হাজারের মতো মোটরসাইকেল বিক্রি হয়েছে বলে জানিয়েছেন খাত সংশ্লিষ্ট ব্যক্তিরা। দেশে মাসে বছরে ৪০ থেকে ৫০ হাজার মোটরসাইকেল বিক্রি হয়। এখন দুই শ্রেণির ক্রেতা দেখা যাচ্ছে। এক শ্রেণি আগে থেকেই কেনার সিদ্ধান্ত নিয়ে রেখেছিল। তারা মূল্যছাড় পেয়ে কিনছে। আরেক শ্রেণি করোনার ঝুঁকি এড়াতে মোটরসাইকেলে চলাচলে আগ্রহী হচ্ছে। সামাজিক দূরত্ব নিশ্চিতে সাধারণ পরিবহনের চেয়ে মোটরসাইকেল বেশি কার্যকর। পরিস্থিতি বিবেচনায় বাংলাদেশ হোন্ডা তার কর্মীদের কিস্তিতে মোটরসাইকেল কেনার সুযোগ দিচ্ছে, যাতে তারা সামাজিক দূরত্ব বজায় রেখে অফিসে যাতায়াত করতে পারে। মোটরসাইকেল দুর্ঘটনার ঝুঁকি এড়াতে দ্রুতগতিতে না চালানো, অন্যের সঙ্গে প্রতিযোগিতায় লিপ্ত না হওয়া এবং ভালো হেলমেটসহ নিরাপত্তা সরঞ্জাম ব্যবহার করে মোটরসাইকেল চালালে ঝুঁকি কমে যায়।